---
title: Matteo Boschi
lang: it
permalink: /it/people/matteo-boschi.html
layout: people
role: Mobile Developer
is_new: true
twitter_user:
medium_user:
linkedin_url: https://www.linkedin.com/in/matteo-boschi
ref: matteo-boschi
parent_ref: team
start_date: 1 aprile 2019
period_provided: fino al 15 settembre 2019
annual_compensation: € 70.000
approved_by_court: 19 aprile 2019.
---

E' stato ai tempi del liceo che la passione per l'informatica si accese. Mio padre ha sempre creduto che i computers fossero il futuro, per questo ne avevo sempre uno a portata di mano. Nonostante ciò il mio approccio fu sempre tiepido fino a quando, intorno al 1997, internet cominciava ad entrare nelle case e nascevano i primi videogames online. Fu il videogioco Stracraft a rapirmi per 2 anni. Non credo possa descriversi come un innamoramento, piuttosto fu come un urto che mi stordì: non riuscivo a credere di poter giocare quando volevo e con chi volevo. La mia vena competitiva mi assorbì in allenamenti estenuanti ed a conoscere persone di tutto il mondo fino a raggiungere il 2° posto in Italia al primo ILP nel 2002 a Milano.

Credo di essere una persona con un buon livello di controllo su se stesso. Quindi se quel mondo mi aveva completamente rapito, avevo bisogno di capire come fosse fatto. Da li interruppi ogni legame con i videogiochi e cominciai a sbirciare cosa ci fosse dietro quel mondo, quindi come era fatto un computer e come fosse possibile creare qualcosa con le mie mani. Il passo fu obbligato: mi iscrissi alla facoltà di Ingegneria Informatica dove ho conseguito la laurea triennale e magistrale specializzandomi nell'ingegneria del software. Per questo devo dire grazie alla guida sapiente dei miei genitori ad avermi indirizzato.

Studiando, capendo e applicandomi realizzai di potermi cimentare nello stesso processo di creazione degli artisti, pur non condividendone la dote: pensare ad un idea, lavorarci, farla nascere nel mondo reale e quindi renderla disponibile agli altri. Questo ciclo che si nutre di se stesso mi ha spinto sempre in avanti cercando sfide in ambito lavorativo e personale: un meccanismo di fame e sazietà che mi ha portato a conoscere cose e persone che mai avrei immaginato potessi raggiungere. Per mettermi alla prova e dare qualcosa agli altri nel 2011, quando ancora Facebook non era fortemente radicato in Italia, scrissi un portale sulla pesca subacquea. Questa mia grande passione doveva coniugarsi con l'amore per l'informatica e quindi mi imposi di scrivere ogni riga di codice di un portale che ospitasse gli utenti, anche in forma anonima, e che permettesse loro di condividere le proprie esperienze tramite foto e video. Il risultato si tradusse in una community di migliaia di utenti con tutto ciò che ne consegue: un lavoro infinito e delle soddisfazioni umane e tecniche imparegiabili.

Il mobile l'ho vissuto "in tempo reale": i siti web cominciarono a convertirsi nelle versioni per dispositivi portatili e quindi il mio portale intraprese un lento declino. Decisi di non arrendermi e nel 2013 studiai per realizzarne l'app. Avevo già avuto contatti con la tecnologia mobile, mi si aprì un mondo.

Tutto questo accadeva in 10 anni in cui ho lavorato per diverse aziende, in particolare ho passato 8 anni stupendi in 3 startups. Anni in cui ho imparato molto da colleghi talentuosi e da una direzione tecnica, e non, che mi ha permesso di esprimermi e di lavorare al meglio delle mie capacità. Non finirò mai di essergli grato. Quindi ho toccato tante tecnologie, tanti linguaggi di programmazione, lavorato nel mondo dei dati e dei servizi ma sopratutto in quello frontend dove ho avuto anche esprienza ed uso di game engines. Ho fatto sempre base a Roma ma ho lavorato per oltre un anno, facendo spola, con il Messico, prima ancora sono stato in Brasile e poi in Bolivia. Ho sempre affiancato side projects al mio lavoro, preferendo anzitutto il mondo mobile. Da qui sono nate diverse applicazioni alcune anche con un discreto pubblico di centinaia di migliaia di utilizzatori.

La mia passione è il mare, sopra e sotto la superficie. Trattenere il fiato ed inabissarmi mi permette di entrare in un contatto primordiale con la natura dove tutto, per pochi secondi, sembra essere giusto ed equo, dove mi sento sia ospite che a casa. E' chiaro che sono un amante della natura, sopratutto quella vissuta in solitaria.

Il Team Digitale per me è come un gruppo di supereroi. Farne parte mi inorgoglisce e sono certo mi farà crescere come professionista e sopratutto come uomo. Sono nella condizione di poter contribuire ad un bene comune mettendomi a disposizione in prima persona. Si tratta di una sfida e questo rende tutto ancora più affascinante.
