---
title: Matteo Boschi
lang: it
permalink: /it/people/matteo-boschi.html
layout: people
role: Mobile Developer
is_new: true
twitter_user:
medium_user:
linkedin_url: https://www.linkedin.com/in/matteo-boschi
ref: matteo-boschi
parent_ref: team
start_date: 1 aprile 2019
period_provided: fino al 15 settembre 2019
annual_compensation: € 70.000
approved_by_court: 19 aprile 2019.
---

E' stato ai tempi del liceo che la passione per l'informatica si è accesa. Mio padre ha sempre creduto che i computers fossero il futuro, per questo ne avevo sempre uno a portata di mano. Nonostante ciò il mio approccio è sempre stato cauto fino a quando, intorno al 1997, internet ha cominciato ad entrare nelle case e sono nati i primi videogames online. E' stato il videogioco Starcraft a rapirmi per 2 anni. Non credo possa descriversi come un innamoramento, piuttosto è stato come un urto che mi ha stordito: non riuscivo a credere di poter giocare quando volevo e con chi volevo. La mia vena competitiva mi ha spinto ad allenamenti estenuanti e mi ha portato a conoscere persone di tutto il mondo e a piazzarmi al 2° posto al primo Italian Lan Party nel 2002 a Milano.

Essendo una persona con un buon livello di controllo su me stesso, volevo capire quali fossero le peculiarità di quel mondo che mi aveva completamente rapito. Da quel momento ho interrotto ogni legame con i videogiochi e ho cominciato a sbirciare per capire come era fatto un computer e come fosse possibile creare qualcosa con le mie mani. Il passo è stata l'iscrizione alla facoltà di Ingegneria Informatica dove ho conseguito la laurea magistrale con specializzazione in ingegneria del software. Per questo devo dire grazie alla guida sapiente dei miei genitori che mi hanno indirizzato.

Studiando, capendo e applicandomi ho compreso che avrei potuto cimentarmi nello stesso processo di creazione degli artisti, pur non condividendone la dote: pensare ad un’idea, lavorarci, farla nascere nel mondo reale e quindi renderla disponibile agli altri. Questo ciclo che si nutre di se stesso mi ha spinto sempre in avanti cercando sfide in ambito lavorativo e personale: un meccanismo di fame e sazietà che mi ha portato a conoscere cose e persone che mai avrei immaginato potessi raggiungere. Per mettermi alla prova e dare qualcosa agli altri nel 2011, quando ancora Facebook non era fortemente radicato in Italia, ho realizzato un portale sulla pesca subacquea. Volevo che la mia grande passione si coniugasse con l'amore per l'informatica e quindi mi imposi di scrivere ogni riga di codice di un portale che ospitasse gli utenti, anche in forma anonima, e che permettesse loro di condividere le proprie esperienze tramite foto e video. Il risultato è stato la creazione di una community di migliaia di utenti che ha richiesto un lavoro infinito ma mi ha dato delle soddisfazioni umane e tecniche impareggiabili.

Poi l'avvento del mobile: i siti web hanno cominciato a convertirsi nelle versioni per dispositivi portatili e il mio portale ha intrapreso un lento declino. Non volevo però arrendermi e cosi, nel 2013, ho iniziato a studiare per realizzarne l'app. Avevo già avuto contatti con la tecnologia mobile, ma questo approfondimento mi ha aperto un mondo.

Tutto questo accadeva in 10 anni in cui ho lavorato per diverse aziende, in particolare ho passato 8 anni stupendi in 3 startups. Anni in cui ho imparato molto da colleghi talentuosi e da una direzione, tecnica, e non, che mi ha permesso di esprimermi e di lavorare al meglio delle mie capacità. Non finirò mai di essergli grato. Ho sperimentato tante tecnologie e tanti linguaggi di programmazione, ho lavorato nel mondo dei dati e dei servizi ma soprattutto in quello del frontend dove ho avuto anche esperienza ed uso di game engines. La mia base operativa è sempre stata Roma anche se, per oltre un anno, ho fatto la spola, con il Messico, prima ancora sono stato in Brasile e in Bolivia. Ho sempre affiancato side projects al mio lavoro, preferendo sopratutto il mondo del mobile. Da qui sono nate diverse applicazioni alcune anche con un discreto pubblico di centinaia di migliaia di utilizzatori.

La mia passione è il mare, sopra e sotto la superficie. Trattenere il fiato ed inabissarmi mi permette di entrare in un contatto primordiale con la natura dove tutto, per pochi secondi, sembra essere giusto ed equo, dove mi sento sia ospite che a casa. E' chiaro che sono un amante della natura, soprattutto quella vissuta in solitaria.

Il Team Digitale per me è come un gruppo di supereroi. Farne parte mi inorgoglisce e sono certo mi farà crescere come professionista e soprattutto come uomo. Sono nella condizione di poter contribuire ad un bene comune mettendomi a disposizione in prima persona. Si tratta di una sfida e questo rende tutto ancora più affascinante.
